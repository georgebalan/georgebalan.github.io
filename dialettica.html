<!doctype html>
<html>
<head>
<title>La Dialettica</title>
<link rel="stylesheet" type="text/css" href="default.css" />
</head>
<body>

<h1>La Dialettica</h1>

<p>

1. La dialettica è la scienza del disputare bene. E noi disputiamo sempre mediante le parole. Le parole sono semplici o congiunte. Sono semplici quelle che significano 
una cosa sola, come quando diciamo " uomo ", " cavallo ", " disputa ", " corre ". Non meravigliarti che " disputa ", nonostante sia composta di due elementi, sia 
inclusa tra le parole semplici: il motivo è chiarito dalla definizione. Si è detto che la parola semplice significa una cosa sola; ebbene, la parola " disputa " ricade 
sotto questa definizione, dalla quale invece è esclusa la parola " parlo " quando diciamo " parlo ". Quest'ultima infatti, benché sia una parola sola, tuttavia non ha 
un significato semplice, dal momento che significa anche la persona che parla. Pertanto, poiché può essere sia negata sia affermata, questa parola è ormai soggetta a 
verità o falsità. Dunque ogni prima ed ogni seconda persona del verbo, quant'anche siano enunciate separatamente, ciononostante devono essere annoverate tra le parole 
congiunte, perché non hanno un significato semplice: del resto, chiunque dica " cammino " fa in modo che con tale parola si intendano sia il camminare sia lui stesso 
che cammina, e chiunque dica " cammini " parimenti significa sia l'azione che è compiuta sia colui che la compie; invece, chi dice " cammina " non significa niente 
altro che il camminare stesso. Per questo ogni terza persona del verbo è sempre annoverata tra le parole semplici e non può essere né affermata né negata, a meno che 
non si tratti di verbi ai quali, nella consuetudine del parlare, sia unito necessariamente il significato della persona, come quando diciamo " piove " o " nevica ". È 
impossibile infatti annoverare tali verbi tra le parole semplici, perché si comprendono anche senza aggiungere " chi " compie l'azione del piovere o del nevicare.




</span>
</p>



</body>
</html>